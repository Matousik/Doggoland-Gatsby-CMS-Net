---
templateKey: blog-post
title: Jak cestovat se psem v autě?
date: 2023-05-13T08:58:51.987Z
featuredimage: /img/psi-klec-kufr-1-.jpg
tags:
  - Klece
  - auto
  - cestování
description: Cestujete se svým psím parťákem? Většina pejskařů bere své miláčky
  všude s sebou, včetně mě. Cestovat se dá všemi dopravními prostředky, ale
  nejpoužívanějším je jednoznačně auto! Jak tedy nejčastěji páníčci své pejsky v
  autě přepravují a zda to je nebo není bezpečné si projdeme v tomto článku.
author: Dája Vršková
---
![Psi v autě](/img/psi-klec-kufr.jpg)

Cestujete se svým psím parťákem? Většina pejskařů bere své miláčky všude s sebou, včetně mě. Cestovat se dá všemi dopravními prostředky, ale nejpoužívanějším je jednoznačně auto!

Zamysleli jste se ale někdy nad tím, jestli vozíte svého chlupáče bezpečně? Víte, co by se stalo v případě nárazu z boku, zezadu či kdyby se vám auto obrátilo na střechu? Věděli jste, že při prudkém zabrždění v 50 km/h se z malého pětikilového pejska může stát až třísetkilový balvan?

Jak tedy nejčastěji páníčci své pejsky v autě přepravují a zda to je nebo není bezpečné si projdeme v tomto článku.

## Cestování na zadních sedačkách

I tento zdánlivě jednoduchý bod můžeme rozdělit do několika menších, a to na připoutání pejska na postroji v pásu či na cestovní box připevněný na zadních sedačkách auta. Volně položeného psa na sedačce, na klíně nebo pod „palubkou“ s dovolením vynechám, protože se jedná o velmi nebezpečný a bohužel vcelku rozšířený druh přepravy. Takový způsob uložení pejska je přímo receptem na katastrofu.

### Připnutí v autopásu

Mnoho z vás jistě ví, že se dnes už dělají speciální autopásy, které můžete zacvaknout jako klasický pás, jen má na konci karabinu, do níž připnete postroj. Ráda bych na tomto místě zdůraznila slovo **postroj**, protože jsem bohužel viděla i pejsky připnuté za obojek. Jednou jsem se setkala\
i se stahovacím obojkem a co by se v tu chvíli stalo s hlavičkou pejska by se dalo přirovnat k Erbenově básni Vodník. Moudří už vědí, že mluvím o konci básně „(...) hlava bez tělíčka a tělíčko bez hlavy.“ Takže takto opravdu ne!

Když už máme na pejska postroj, tak super! ALE! Jste si opravdu jistí, že nejlevnější postroj\
ze zverimexu bude stejně kvalitní jako Kurgo, AllSafe nebo Ezydog, tedy postroje mající crash testy? Jaký je mezi těmito značkami a např. Trixie rozdíl? Tedy kromě ceny? Rozdíl je v použitých materiálech\
a způsobu šití spojů. To stejné u samotného autopásu, u kterého byste si měli mimo jiné všímat i kvality karabinky. 

> Designové autopásy s bezpečnostními testy mají zajisté své opodstatnění, na to je tedy při výběru potřeba myslet.

Jak už jsem psala o karabince, tak ta není podstatná jen u autopásu, ale i u psích autosedaček. Jak je možné, že v autosedačce pejska zapínáte do obyčejné malinké kovové, někde dokonce\
i plastové, karabinky? Nemám až takovou sílu, ale plastovou karabinku v ruce rozlomím i já,\
natož váha pejska při autonehodě.

### Cestovní box na sedačkách

I tato kategorie by se dala rozdělit na několik menších. V podstatě jsou ale pro mě nejdůležitější dvě, ty se dělí ve způsobu upnutí psa k sedačce. **Jedná se o isofix a klasický autopás.** Isofix budou znát hlavně rodiče s dětmi, protože mnoho dětských autosedaček je s připevněním právě za isofix. 

> Isofix je absolutně nejbezpečnější varianta přeprava pejska na zadních sedačkách. 

A proč? Protože se cestovní box připevňuje k samotné konstrukci auta, takže když se auto převrátí, přepravka stále zůstává na svém místě. Na českém trhu ale najdeme pouze dva cestovní boxy, které isofix umožňuje. Těmi jsou CestoVáček od Bezpěčně se psem a Caree od 4pets, ke kterému\
 ale musíte isofix popruhy dokoupit. Nicméně oba boxy mají za sebou úspěšné crash testy.

Také ale můžete box přepásat autopásem. Ideálně když má box na pás drážky a máte jistotu, že se box při nárazu „neproleze“ mezi popruhy. Z tohoto druhu patří k nejkvalitnějším Care2 od MIMsafe, jehož distributorem v ČR je stránka Klece pro psy a který má taktéž absolvovaný crash test. 

Často na zadních sedačkách vídám také připevněné plastové či látkové přepravky. U plastu je nebezpečná hlavně jeho křehkost v případě, že by se přepravka zaklínila mezi zadní a přední sedačku. V tu chvíli je velmi pravděpodobné, že plast praskne. U látkových kennelek je problém hlavně v šitých spojích, k nimž jsem se již vyjadřovala. Nicméně jsem se již setkala i s plně skládacími přepravkami v autě. Mám na mysli ty, které se po odepnutí gumy samy rozevřou a ve výsledku nemají pevnou konstrukci. Tím pádem je pes držen jen autopásem, protože samotná kennelka je tam jen na okrasu. Ke klecím a kennelkám s kovovou konstrukcí se vyjádřím v následujícím bodě.

## Cestování v kufru

Na tomto místě si opět neodpustím rozdělení do kategorií, protože ani v kufru nejezdí všichni psi stejně zabezpečení. Rozdělíme si to proto na mříže do auta a klece. Opět ponechávám mimo možnost, že je pes v kufru volně, zcela nezabezpečen, protože můj názor na takový typ přepravy psa si jistě dokážete domyslet sami.

### Mříže do auta

Myslím tím mříž, kterou připevníte ke konstrukci auta za opěrky na hlavy vzadu jedoucích pasažérů. Perfektní na mřížích je to, že vám pejsek z ničeho nic během jízdy nepřeskočí z kufru na zadní sedačky, ale taky, že můžete mít auto narvané po vrch a při prudkém zabrždění nemáte veškerý nákup na klíně. Nicméně nevýhoda spočívá v tom, že se špatně kombinuje přítomnost chlupatého pasažéra\
a zavazadel. Nejčastěji totiž bývají zavazadla naskládaná v jedné polovině a pes v polovině druhé, ale jak se pak v kufru vše přeskládá na prvním kruhovém objezdu je asi jasné.

### Klec do kufru

Opět tady nalezneme bezpečnou a nebezpečnou variantu. Mezi ty bezpečné patří jednoznačně veškeré klece od MIMsafe, distribuované firmou Klece pro psy. Důvodem, proč je řadím do bezpečných, jsou jednoznačně crash testy. Klece nejsou z obyčejného hliníku, při nárazu se stlačí a disponují dokonce nouzovými dvířky, ale o tom zase někdy jindy.

Proč ale hliníkové, tak frekventovaně využívané klece řadím mezi nebezpečné? Je to hlavně kvůli lámavosti hliníku. Při autonehodě, kdy se vám tzv. někdo „podívá do kufru,“ se klec s největší pravděpodobnosté rozláme. V tuto chvíli zbývají dvě možnosti. Buď tyčky prasknou směrem ven\
a odletí mezi lidské pasažéry, nebo prasknou směrem dovnitř a zahrajete si na kouzelníka, co propichuje svoji asistentku v bedně.

## Jak tedy s pejskem BEZPEČNĚ cestovat v autě?

Nejdříve se zamyslete nad tím, jak jezdí váš pejsek v tuto chvíli a co by se mohlo stát\
při takovém nebo onakém nárazu. Pokud cítíte, že můžete něco udělat lépe, podívejte se, jaké různé přepravky existují, ideálně si zkontrolujte, zda má ta vaše vybraná crash testy. Na přepravě pejska\
se rozhodně nevyplatí šetřit, protože vás to při autonehodě může stát psí a možná i váš život.

Máte vybraný vhodný způsob přepravy vašeho mazlíčka? Super! Tak koukejte objednat,\
ať můžete co nejdříve společně a BEZPEČNĚ vyrazit!