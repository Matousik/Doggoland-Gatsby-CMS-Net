---
templateKey: blog-post
title: Paddleboarding se psem
date: 2023-04-20T09:18:31.812Z
featuredimage: /img/paddleboard-stin.png
tags:
  - Paddleboard
description: Paddleboarding je v dnešní době velmi oblíbený. Je to skvělý letní
  sport, zábava a lenošení u vody. Na paddleboardu doplujete prakticky kamkoliv,
  a pokud nikam nechcete, můžete se v půli rybníka nerušeně slunit. Co ale
  posunout paddleboarding na vyšší ležel a posadit na něj i psa?
author: Daniela Jana Vondráková
---
![Vladka na paddleboardu](/img/paddleboard-vladka-fuc.png)

Paddleboarding je v dnešní době velmi oblíbený. Je to skvělý letní sport, zábava a lenošení u vody. Na paddleboardu doplujete prakticky kamkoliv, a pokud nikam nechcete, můžete se v půli rybníka nerušeně slunit. Co ale posunout paddleboarding na vyšší ležel a posadit na něj i psa? Z poklidného odpoledne se tak rázem může stát adrenalinem nabitý zážitek. Pokud vás taková šílenost láká, ráda se zde s vámi podělím o své zkušenosti. V dnešním článku si rozebereme, jak začít, proč by pes měl využít plovací vestu, jak ji vybrat, a jak probíhá seznámení a učení psa na paddleboardu, který váží o něco více, než pár kilo.

## Plovací vesta je základ

Začneme tedy u plovací vesty, jež by v žádném případě neměla chybět. Nejde přeci jen o módní doplněk, aby váš pes ladil s novými plavkami. Může se také jednat o tu poslední záchranu proti vyčerpání či utonutí psa. Osobně si plovací vestu vozím kamkoliv k vodě - ať už jdeme na paddleboard či na loď.

> Proč by měl pes mít vestu? Vždyť umí plavat, ne?

No, já mám sice taky zdatného plavce, ale taky trochu blázna, co je schopen za mnou plavat do půli rybníka. A co pak, když mu dojde síla? Jak dostanu na břeh 35 kg? Co když spadneme z loďky? Po zamyšlení pro mne byla vesta pro psa jasnou volbou.

### Kde se dá taková vesta pro psa sehnat?

Kde vlastě začít? Pokud máte omezený rozpočet, ihned se nabízí různé bazary či marketplace na Facebooku. Je důležité se ale míti na pozoru! Koupě použitých vest se mnohdy nemusí vyplatit. Bůh ví, v jakém stavu mohou již použité přezky být. Když jde do tuhého, na záchranářský prostředek by měl být 100% spoleh. Rozhodně doporučuji zainvestovat do vesty vyšší cenové kategorie. Na internetových obchodech můžete nalézt různé druhy vest, záleží také na tom, zda je pes schopný dostatečně plavat, či nikoliv. Pokud je pesan atypický či kříženec, nemusí mu vesta také sedět čistě jen z kolonky velikosti dle váhy. Vyplatí se tedy i změřit si obvod hrudníku či délku zad.

![Barney vesta ezydog](/img/barney-ezydog-1.png)

Nicméně nic nenahradí osobní vyzkoušení někde na prodejně. Proto jsem se po přečtení řady článků rozhodla Barneyho sbalit a vyrazit do obchodu. Vyrazili jsme do HAFHAF shopu ve Varnsdorfu, kam jezdíme vždy, když potřebujeme cokoli specifického vyzkoušet nebo s něčím poradit. Je dobré, když se člověk může na vše pozeptat a všechno si vyzkoušet i s takovou dělovou koulí, jako je Barney. 😄

## Vybrali jsme si EZYDOG

Proč právě EZYDOG? S EZYDOGem jsem již byla velmi spokojena u jiných produktů, jako třeba s bezpečnostími prvky a kšírami do auta či s batůžky, ale o tom se zase rozepíšu jindy. EZYDOG nabízí více variant vest, proč jsem si tedy vybrala zrovna tento typ?

* Vesta pejskovi musí pevně sedět a zároveň mu umožňovat dostatečný pohyb při plavání.
* Vesta musí psa správně nadnášet a poskytovat mu dostatečnou oporu.
* Pevné přezky s uchycením, aby se daly povolit, a zároveň aby pásky pro utažení nijak nepřekážely.
* Pevné poutko, za které se pes dá ve vodě chytit a popřípadě vytáhnout.
* Výhodná je i samotná karabina na vestě - není tedy potřeba vodítko či další kšíry.
* Vesta by měla být lehká a skladná.
* Musí zvládnout i postavou atypické psy.

## Vestu již máte? Čas naučit psa na paddleboardu!

A teď se konečně dostáváme k tomu, jak naučit psa zůstat na paddleboardu. Tím nejvhodnějším začátkem je nechat psa vlézt na paddleboard přímo na zemi - pes si ho před tím může i očichat. Pokud ho nijak neřeší a nedělá mu problém být vedle něj, či na něm, dáme jej pomalu na vodu. Psa okolo paddleboardu můžeme nechat chvilku plavat. Nyní je čas vylézt na paddleboard - zde je vhodné mít po ruce ještě někoho, abyste se mohli soustředit čistě na psa. Pesana nyní můžeme chytit za úchyt na vestě, abychom ho mohli jistit, a dáme povel, že muže nastoupit či přiskočit. Psa je následně důležité náležitě odměnit, např. skrze pamlsky.

![Barney paddleboard a Vladka](/img/paddleboard-vladka-fuc.png)

Pokud vidíme, že je pes klidný, sedí či leží, můžeme s paddleboardem, ideálně s něčí pomocí, začít odplouvat. Chvíli jezdíme u břehu - jistíme a korigujeme psa. Občas ho i necháme vylézt břeh, odměníme ho a necháme ho si chvilku hrát, důležité je, aby to pro psa bylo zábavné. Pak už přidáme pádlo a začneme jezdit i dál od břehu. Nedělejte si hlavu z toho, když pes ze začátku z paddleboardu přeskočí a převrhne vás - určitě si to užijete i tak! A když už ve vašem miláčkovi máte nějakou jistotu, nebojte se odplout do větších vzdáleností od břehu.